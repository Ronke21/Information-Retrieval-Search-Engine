

לא משנים הניואנסים שבין האנשים או המפלגות, כי בסופו של יום נעמוד כולנו בפני הרס מוחלט של: הישובים ביהודה ושומרון, הצביון של המדינה, החינוך, חוקה אנטי דתית וכל תחום מתחומי המדינה שיש לו נגיעה כלשהי ליהדות ולערכי הציונות הדתית.

והנה מסתבר שלא חלפו להם ימי מנשה המלך. וכמו שמנשה היה מוכן ללכת לגהינום עקב שאלת מי בראש, גם בימינו מוכנים הפוליטיקאים הדתיים לאומיים ללכת לגהינום עקב שאלה זו.

הבעיה שבימינו הם מתכוונים לקחת את כולנו יחד איתם לתוך כבשן הגהינום.

צריך להיות ברור לכל הפוליטיקאים הללו, ולא משנה הגוון שלהם, שאם לא יהיה איחוד בשורות הדתיים לאומיים על כל גווניהם וצבעיהם, לא ניבחר בהם כלל.

מי שאינו יכול להתאחד שיילך הביתה. יש צעירים מוכשרים ומבוגרים יותר בעלי בינה שיוכלו לשאת את הדרך במקום אלו שהכבוד והמיקום ברשימה חשובים להם יותר מקיומו של עם ישראל .

אם לא נקום כולנו, הציבור הדתי לאומי, ונאמר מפורשות להנהגה הפוליטית שלא ניבחר בהם אם הם לא מתאחדים נימצא את עצמנו ללא נציגים בכנסת ישראל, בשעה שבה יוכרע עתידה של מדינת ישראל כמדינה יהודית או מדינת כל אזרחיה חילונית וחסרת כל צביון יהודי.

אם לא יקומו כל מנהיגי הציבור והרבנים על כל זרמיהם ויתאחדו, ויפסיקו את הקטטות המגוחכות בינהם, מה צורך לנו בהם כמנהיגים רוחניים?

יש להתאחד עוד השבוע ולהתחיל לעבוד על מנת להיות מפלגה גדולה עם אלטרנטיבה ברורה בכל תחומי החיים. מהזבל ברחוב דרך איכות הסביבה, הבריאות, החינוך והביטחון, הכלכלה והחברה, המשפט והמשטרה. רק כך נצליח לעצור את הטירוף במדינת ישראל ולהשאירה כמדינה יהודית.
