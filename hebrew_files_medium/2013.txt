

שמעתי השבוע מישהו שהתבטא כי "ביילין מוכן למכור את אימא שלו בשביל הסכם שלום עם הפלשתינים", ומבלי להתייחס לצורת הדיבור, שאינה מקובלת   ירשה לי אותו אדם לחלוק עליו בנושא זה. ביילין לא היה עושה זאת, משום שאיכפת לו מאמו יולדתו, כמו כל בן, לכל אם.

לעומת זאת, את ארץ ישראל, נחלת אבותינו מוכן ביילין למכור לערבים תמורת נזיד עדשים, הכיצד זה יתכן?

לפני כחצי שנה, יצא המרצע מן השק.

בראיון בלעדי שנתן ביילין לאחד העיתונים הגדולים, הוא חשף כי אינו מאמין שיש אלוקים בעולם.

משמעות הדברים ברורה למדי.

אם אין אלוקים בעולם הרי שהתורה לא ניתנה מן השמים ומדובר בסיפורי בדים בלבד.

אם אין תורה, הרי שאין עם הנקרא "עם יהודי" ואנו למעשה חלק אינטגראלי מיתר אומות העולם, וכל טענותינו בדבר זכותנו על הארץ הן טענות סרק(איזה עם? איזה זכות?).

אם אין לנו ("היהודים") זכות על הארץ, אז כנראה שהערבים אשר מתגוררים בארץ וכן אילו המקיפים אותה מכל צידיה, הם בעלי הזכות על הארץ ואנו סתם "עם כובש" שבא מכל קצוות תבל כדי לשלוט על הערבים.

הערבים אינם טיפשים, והם קלטו זה מכבר את הביילינים שבתוכנו והם משתמשים בהם כדי להביא לחורבנה של המדינה היהודית ע"י ניתוקה מנחלת אבותינו (הר-הבית   חברון   קבר-רחל - אלון מורה וכו') והפיכת מדינת ישראל למדינת כל אזרחיה. זאת מטרת כל ההסכמים שנחתמו עד היום בין ביילין לעמיתיו הערבים.

אומנם, בכל ראיון מקפיד ביילין לומר שמכירת החיסול שלו נועדה לשמור על מדינת ישראל כמדינה יהודית ודמוקרטית, אולם מי שאינו מאמין באלוקים אין למילה "יהודית" כל משמעות לגביו. לא לחינם הוא קורא לתנועתו "סוציאל-דמוקרטי", כי אילו ערכיו, אולם את הערך "יהודי" לא תמצאו שם.

ביילין, אשר על פי הצהרתו הוא אתיאיסט, הוא למעשה, עוד יהודי מתבולל שהתנתק משורשיו עד כדי כך שאת רוב חייו הוא מקדיש לפתור את בעיות העולם הערבי   במחיר עתידה של המדינה היהודית.

תופעה זו של הבייליניזם אינה חדשה לעם היהודי, אלא שבכל דור, היא לובשת צורה אחרת.
בדורנו , נושא ביילין בתפקיד "משיח השלום" אשר לא ישקוט ולא ינוח עד אשר יבוא "השלום". רק שביילין סירס את המושג שלום, עד אשר אין בינו ובין השלום האמיתי של העם היהודי, ולא כלום.

העם היהודי הוא עם שאוהב שלום ורודף שלום. שלום אמת. שלום תמורת שלום. לא שלום תמורת חורבנה של המדינה היהודית, כמו זה של ביילין.

ונראה כי הגיע העת לחשוף את השקר בדמות "השד הדמוגראפי", המביא את ביילין, לטענתו, להסכים לחתוך את ה"ראש" וה"לב" של ארצנו ולהעבירם לערבים.

היום, בשטח שבין הירדן לבין הים, מתגוררים 5.5 מיליון יהודים ו- 4.7 מיליון ערבים. לנו יש עתודה של 8 מיליון יהודים בעולם, חוק שבות המאפשר לכל יהודי לעלות ארצה ולהפוך לאזרח ישראל וגידול טבעי. כנגד זה יש לערבים גידול טבעי בלבד, ללא חוק שבות וללא "זכות" שיבה.

יום לאחר הקמת מדינה פלשתינית בלב ארצנו, יוזרמו 5 מיליון פליטים ערבים ללב ארצנו, למדינה הפלשתינית (כולל כמה "עשרות אלפים" לערי ישראל), מה שיביא לרוב ערבי מוחץ בין הירדן לבין הים (כמעט פי שנים ערבים מיהודים) ואף גדר או חומה לא תמנע מאותם פליטים להיכנס לתוככי ישראל ולעקר את מדינת ישראל מעצם מהותה כמדינה יהודית.

ולכל אלו שעייפו מהטרור הערבי (מי לא?) ונופלים למלכודת הבייליניסטית כביכול כאור בקצה המנהרה, דעו לכם שבקצה המנהרה של ביילין אין אור בכלל, אלא להיפך, יש שם חושך מצריים. חזרה לגלות. אובדן כל מה שבנינו כאן ב- 55 שנות קיומה של המדינה.
