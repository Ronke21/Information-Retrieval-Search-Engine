
ויעקב
אברהם מצד אחד מרחיב השפעתו ומישם את ברכת ד' "כי אב המון גויים נתתיך" (י"ז ד-ה) על ידי נישואין לקטורה והולדת ששת בניה ומצד שני מבטיח כי הברית "ביום ההוא כרת ה' את אברם ברית לאמר לזרעך נתתי את הארץ הזאת מנהר מצרים עד הנהר הגדל נהר פרת" (ט"ו יח) תתקיים רק בזרעו משרה, רק בצאצאיהם של יצחק ויעקב. מטרה זו מושגת על ידי שילוח בני הפילגשים ( הגר וקטורה).

נישואים אלה, המתנות שנתן אברהם לצאצאיו ושילוחם נסתיימו בצורה טובה שהרי סמוך לעניין זה התורה מסכמת "ויגוע וימת אברהם בשיבה טובה זקן ושבע ויאסף אל עמיו"" (כ"ה' ז).

פרשיה זו מזכירה לנו פרשיה, דומה לכאורה, שנסתיימה אחרת לגמרי. יותר מאלף שנים מאוחר יותר, יהושפט מלך יהודה נתן גם הוא מתנות לבניו כדי להבטיח שדווקא יהורם בנו הוא יהיה יורשו "ויתן להם (לששת בניו מאשה אחרת או מנשים אחרות) אביהם מתנות רבות לכסף ולזהב ולמגדנות עם ערי מצרות ביהודה ואת הממלכה נתן ליהורם כי הוא הבכור" (דבה"י ב' כ"א ג).

ההקבלה לפרשתנו ברורה. לעומת זה סופו של הסיפור בעניין יהושפט רע ומר " ויקם יהורם על ממלכת אביו ויתחזק ויהרג את כל אחיו בחרב  " (שם שם ד ) " וילך בדרך מלכי ישראל כאשר עשו בית אחאב כי בת אחאב היתה לו אשה ויעש הרע בעיני ה'  ויזן את ישבי ירושלם וידח את יהודה" (שם ,שם ו-יא). מילים כדרבנות שאין צורך להוסיף עליהן.
בלי לחשוש מהתבוללות
ההבדל בין שני המקרים ברור, אברהם התחתן עם קטורה כדי להפיץ את אמונת ה"יחוד" ודרך הישר והטוב, כמה שיותר ועשה גם כל מאמץ להרחיק את בניו האחרים מארץ הקודש המובטחת לזרעם של יצחק ויעקב.

כך הבטיח אברהם שההשפעה תהיה לצד החיובי בלבד ולא תגרום ח"ו להתבוללות. לעומתו אסא יהושפט ויהורם מלכי יהודה שהיו מעורבים עם זרעו המושחת של כנען באמצעות חתונות עם נסיכות ישראליות-צידוניות (צידון בכורו של כנען) גרמו להפיכת "ארץ הקודש" לארצו של הבעל הכנעני וכמעט להכחדתו של בית דוד כמאמר חז"ל "כיוון שנשא אסא את ביתו של עמרי ליהושפט בנו לאשה נגזרה על מלכות בית דוד שתיכלה עם בית אחאב" (סדר עולם רבה פי"ז, תוספתא סוטה פי"ב ה"ג).

אברהם שילח את בני הפלגשים והוריש את כל אשר לו ליצחק ואילו יהושפט נתן את המלוכה דווקא לבנו מאשתו הקשורה לאתבעל הצידוני.

הבה נתפלל כולנו מצד אחד, שמספר החתונות הדומות לחתונת יהושפט עם אם יהורם, ירד ויפחת ומצד שני שתחזור עטרת בית דוד, למעלתה וליושנה, ואז נוכל להמשיך הלאה להפיץ את אמונת היחוד וערכי הצדקה והמשפט בלי לחשוש מהתבוללות.


הרב יוסף כרמל הוא ראש כולל "ארץ חמדה.

המאמר יתפרסם בגיליון השבועי "חמדת הימים".
