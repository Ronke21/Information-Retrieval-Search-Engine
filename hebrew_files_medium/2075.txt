

גם הרשב"ם מפרש: "ויהי אחר הדברים האלה" (ברא' כב א) מחובר אל הפרשה הקודמת, לאחר שכרת אברהם ברית עם אבימלך וחרה אפו של הקב"ה על זאת, שהרי ארץ ישראל ניתנה לאברהם, שנצטווה לא לתתה לעם זר. לכן בא ניסיון העקידה, וכל הסבל על עם ישראל לדורותיו, בגלל הוויתור על ארץ ישראל (רשב"ם שם).

ארץ ישראל ניתנה אפוא רק לעם ישראל ככתוב "ביום ההוא כרת ד' את אברם ברית לאמר לזרעך נתתי את הארץ הזאת" (בראשית טו, יח) - רק על ידי שלטון יהודי בארץ ישראל מתגלה כבוד השי"ת בעולם, ורק בארץ ישראל מופיע השפע והאור בעולם כולו, ככתוב "כי מציון תצא תורה ודבר ד' מירושלים" (ישעיהו ב).

נכון לעכשיו , כל המתנגדים והמתנכלים לנו אינם יכולים לסבול את העובדה שעם ישראל קם לתחיה בארצו. עדיין יש אנטישמיות גדולה באירופה כפי שהתפרסם בסקר שנעשה על ידי האיחוד האירופי, ובו הצביעו רבים שמדינת ישראל היא האיום הגדול ביותר לעולם ח"ו.

אבל, גם מבית קמים אנשים חסרי ידיעה וקטני אמונה העושים הסכמים באירופה בעידוד האירופאים שבהם הם מוותרים על חלקים מארץ ישראל לטובת הקמת מדינה לחומסי ארצנו - לא יקום ולא יהיה - ובזה הם סבורים שיביאו שלום לארצנו.

ההיפך הוא הנכון, כל ההסכמים והדיבורים על ויתור כלשהו מארץ חיינו מביאים עלינו ניסיונות קשים ביותר, דוגמת ניסיון העקדה, כרצח של מאות יהודים, אזרחים וחיילים. דיבורים אלו מחזקים את אויבינו שאינם מתייאשים ממזימתם לחסל את מדינתנו ח"ו. הם גורמים לפירוד ולהחלשת החברה בישראל, ונותנים תחמושת ביד אנטישמים ההולכים ומרימים ראש בעולם. וקטנה השמחה בעולם, כדברי הרמח"ל.

בשביל להביא שלום אמת עלינו להבין ולדעת ולהאמין שארץ ישראל כולה שייכת אך ורק לעם ישראל, לעמוד על זה, לעלות לארץ להתיישב בה בכל אתר ואתר ולהילחם עליה, וכל זאת לא רק למען עצמנו אלא למען האנושות כולה הזקוקה כל כך לאורה ולשמחה ולהתקיימות הברכה "ונברכו בך כל משפחות האדמה", ואז תרבה שמחה בישראל ובעולם כולו "וישמח ד' במעשיו".

מצפה לישועה השלמה.


המאמר יופיע בגיליון התורני "באהבה ובאמונה" של מכון מאיר בירושלים .
