

לצערי אינני יכול להיות שותף בחגיגת הפיוס במובנה הישן. אני מאלה ששואפים להחזיר בתשובה גמורה את כל עם ישראל (ובכלל זה גם את עצמי כמובן). זו אינה רק הצהרה, אלא עניין מעשי ביותר.

אני קורא לאחי ורעי, בני התורה האמונים על תורת הרב קוק, לראות במשימה זו את הדבר החשוב ביותר שיש לעשות כעת, ובידנו לעשות זאת. אני מאמין שהמהפכה הבאה בדור היא מהפיכת התשובה הציונית, אשר סימנים ראשונים לקראתה כבר מרחפים באוויר.

המצווה להחזיר בתשובה כתובה בתורה: "הוכח תוכיח את עמיתך" מצווה זו חלה בתנאי שאכן היא אפשרית. לפני 30   40 שנה, כשמלחמת תרבות אמיתית התחוללה בין ציבורים שונים, היה נדמה שאין מי שרוצה לשמוע.

אך מזה כ 25 שנה הוכיחו אחינו החרדים שבמסירות נפש, בכשרון, בהתמקצעות (ובהרבה כסף ) ניתן להראות את האור והיפה שביהדות, ואף לשכנע באופן מוחלט "לחצות את הקווים". ואל תאמרו שהם משתמשים בשטיפת מוח ובדמגוגיה, אני בדקתי וחקרתי, ושקר הדבר.

יש שוליים קיצוניים בכל תופעה, והם שוליים ביותר. גם הרב אמנון יצחק, שבתחילת דרכו עסק בהפחדות, זנח דרך זו לחלוטין.

הנקודה השנייה היא אהבת ה', שהרמב"ם מביא להלכה כמצוות עשה. אם אתה אוהב מישהו, אתה מספר בשבחו. כך כלפי ריבונו של עולם: אנו אוהבים אותו, ומחויבים לקרוא בני אדם אחרים לאהוב אותו. משום מה, "כוחותינו" החליטו שהכלל הרמב"מי הזה נכון רק לגבי מצוות יישוב ארץ ישראל.

אנחנו מספרים אהבתה בכל כוחינו במסירות נפש, יוצאים להפגנות, עוברים מדלת לדלת בשעת חירום (ומתי לא הייתה שעת חירום לאחרונה) מבטלים תורה, מפיצים סטיקרים בצמתים (כן, כמו חסידי ברסלב) שולחים מרצים לאן שרק אפשר, מקיימים סמינרים, כותבים מאמרים, ומקימים ערוצי תקשורת אלטרנטיביים כדי שקול ארץ ישראל יישמע.

אך כשהולכים על כל הקופה, לקרוא לאנשים שלא זכו, ולא גדלו על כך כבר דור שני ושלישי, להכיר במי שאמר והיה העולם, כאן אנחנו מתחילים לנוע באי נוחות בכסא: "אנחנו לא חב"דניקים" "זה לא רציני", "לנו יש מסר מורכב", "יש לנו בעיות מורכבות עם הנוער שלנו" וכדומה.

אברהם אבינו מביא החתם סופר, עסק בהפצת אמונה, באותו הזמן, אם היה משקיע משאבים רוחניים בעבודת ד' פרטית, ייתכן והיה גדל בנביאות עוד יותר. אך אברהם השקיע "בנפש אשר עשו בחרן", ומסר את נפשו גם במובן הרוחני. ואנו בניו ותלמידיו, לא נלך אחריו?


המאמר באדיבותראש יהודיהמרכז למודעות עצמית בתל אביב
