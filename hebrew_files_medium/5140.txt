
והבכורה. ורק בעורמתה ובחכמתה של רבקה אמנו הועברה הברכה ליעקב אבינו איש תם יושב אהלים, אשר לפי דעתה לו מגיעה הבכורה והברכה
אומנם רבקה אמנו חשה בהבדל בין יעקב ועשו כבר כאשר היתה בהריון, ככתוב: "ויתרוצצו הבנים בקרבה (כח כד). כשהיתה עוברת בהריונה על פתחי תורה של שם ועבר, יעקב רץ ומפרכס לצאת. עוברת על פתחי עבודה זרה, עשו מפרכס לצאת. וכאשר נולד, גם בצורתם החיצונית היו שונים. עשו "אדמוני כולו כאדרת שיער "סימן הוא שיהא שופך דמים" ויעקב "איש חלק" (כ"ד, י"ד).

אבל יצחק אבינו, לפני מותו, רצה לברך לכאורה את עשיו באשר ראה בו איש המעשה העסוק בענייני החומר והעולם הזה, ולו לכאורה הברכה והבכורה. ורק בעורמתה ובחכמתה של רבקה אמנו הועברה הברכה ליעקב אבינו איש תם יושב אהלים, אשר לפי דעתה לו מגיעה הבכורה והברכה. ולדבר זה גם יצחק הסכים בסופו של דבר, ככתוב: "ואברכהו גם ברוך יהיה" (כ"ז, ל"ג) שלא תאמר אילולא שרימה יעקב לאביו לא נטל את הברכות, לכן הסכים וברכו מדעתו (רש"י שם).

נכון לעכשיו, ההתרוצצות בין עשיו לבין יעקב לא פסקה מאז ועד היום. גם בימים הללו ערב הבחירות ישנה התרוצצות בתוך החברה הישראלית בין שתי מגמות, המגמה ה"עשוית" (העכשוית) הרואה בצד החומרי והמדיני את חזות הכל, ורוצה שלום כאן ועכשיו. תמורת הבטחות של הערבים ואומות העולם מסרו ומוכנים למסור את ארץ ישראל, ארץ חיינו, תוך כדי רמיסת ערכים, אידיאות ומוסר, שעליהם הוקמה המדינה, כמו חלוציות, התיישבות, ואנושיות - גם על הבכורה, היינו זכותנו על ארץ ישראל, הם מוותרים בתמורה ל"נזיד עדשים" של הבטחות כשם שמכר עשו את בכורתו תמורת נזיד עדשים.

לעומת זאת מתייצבת המגמה ה"יעקבית" - "יעקב איש תם יושב אהלים" הדבקה בעקביות בדרכו של יעקב אבינו. הרואה במוסריות ערך עליון. אינו מקבל שוחד ואינו מוותר על האמת והיושר גם כאשר גר אצל לבן הרמאי, אלא אהבה ואמונה, ערכים ואידיאלים, אחריות לאומית ומסירות נפש על העם ועל הארץ הם נר לרגליהם. החומרנות אינה חזות הכל. יש דבר נעלה ממנה - הנשמה. יש לחנך את האומה לגלות את הנשמה הטובה שבה על ידי שיבה לשורשים ומבט לעתידו של עם ישראל הקם לתחיה כעם חופשי בארצו להביא אור וטוב לאנושות.

ההתרוצצות הזאת תבוא לידי ביטוי בבחירות הקרובות. ואני תפילה ותקווה שרוב העם יבחר ללכת בדרכו של יעקב איש תם יושב אהלים, ומתוך כך נקים כאן מדינה ערכית מוסרית באהבה ובאמונה ובביטחון.

בציפייה לישועה השלמה.
