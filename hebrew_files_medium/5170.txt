

כאיש מתון ומרכזי מבטן ומלידה, שכל מעייניו נתונים לעתיד האומה, אפילו על חשבון האינטרסים האישיים שלו, ולאור העובדה ש"קדימה" הולכת ומקצינה שמאלה, זכה מופז להארה שחשפה בפניו את ייעודו. החוויה שעברה על שר הביטחון המיוסר היא אותה התגלות שבה מתנסה אדם פעם בחייו, אם בכלל...
האינטרסים האישיים שלו, ולאור העובדה ש"קדימה" הולכת ומקצינה שמאלה, זכה מופז להארה שחשפה בפניו את ייעודו
פתאום התאים הפאזל בצורה מושלמת. מחד גיסא, הסולחה המרגשת עם שרון ופמלייתו הינה דוגמה ומופת לצו אחדות האומה ולנתיבות השלום שבהם אנו מצווים להלך בינינו לבין עצמנו, ומאידך גיסא, במסירות נפש ראויה להערצה הוא נחלץ למשימה הנועזת של ריסון ההקצנה השמאלנית בשורות "קדימה".

בענווה מעוררת יראת כבוד הצניע מופז את נימוק המפתח לחציית הקוים, שעוררה סערה תקשורתית חסרת תקדים, וציין אותו כבדרך אגב, וכך חמק לו מהתודעה הציבורית המימד האבירי של מהלכו האצילי.

מופז הוא אדם מורכב, ברוך תובנות ומעמיק, וללא הגזמה ניתן לתאר אותו כאיש חזון הצופה אל מעבר למגבלות האופק הצר התוחם את שדה ראייתו של הציבור הרגיל והממוצע. תוך גיוס כוחותיו הרוחניים הנשגבים יבלום המופז את הסחף השמאלני של "קדימה". בעיתוי מתאים, משתמתן "קדימה" מנטיותיה השמאלניות הקיצוניות, יפנה המופז חזרה אל שורות הליכוד להשלמת ייעודו הלאומי כממרכז האומה, וישקיע את כל משאביו הנפשיים לבלימת הסחף הליכודניקי ימינה ולניטרול השפעתם ההרסנית של הפייגלינים...

אל נא ניתפש לקטנוניות ואל נא נהפוך לציניקנים מרושעים, אם העיתוי של שיבת מופז להשלמת משימתו בליכוד יתרחש בעת ובעונה אחת עם ירידת כוחה האלקטורלי של "קדימה" או דחיקתו של הממרכז הלאומי למעמד שולי בפמליית שרון...

זאת תהיה בסך הכל מקריות אומללה וחסרת כל משמעות, כשם שאין כל משקל לצניחת מעמדו האלקטורלי של מופז בשורות הליכוד או לירידת הליכוד בסקרי דעת קהל בהחלטתו הנועזת והאצילית להיחלץ להצלת "קדימה" מתופעות של הקצנה שמאלנית.
