
"שבת שלפני הפסח קורין אותו שבת הגדול, והטעם לפי שנעשה בו נס גדול, שבני ישראל לקחו בעשור לחודש, שחל אז בשבת, שה לבית אבות וקשרו אותו בכרעי המיטה. ושאלום המצרים: למה זה לכם? והשיבו: לשחטו לשם הפסח במצות השם עלינו. והיו שיניהם קהות על ששוחטין את אלוהיהם ולא היו רשאים לומר להם דבר. על שם אותו הנס קורין אותו שבת הגדול" (טור או"ח תל).

המפרשים מסבירים שהנס הגדול היה ששיניהם של המצרים היו קהות (ב"ח, בית יוסף שם), דהיינו, עד היום היו השיניים של המצרים חדות והיו נושכות בנו והם היו מכים בנו בלא מעצור. ובשבת זאת נעשה נס ולא הייתה יכולת בידם לגעת בנו ואפילו פתחון פה לא היה להם, למרות שהודענו קבל עם ועולם שאנו עומדים לשחוט את האלוהים שלהם. נס זה בא מתוך מסירות הנפש שגילו בני ישראל כאשר קיבלו על עצמם לעשות רצון השם ולא פחדו ולא נכנעו למצריים משעבדיהם.

נכון לעכשיו, בכל דור ודור קמים עלינו אויבים ומשעבדים המנסים להכניע את ישראל ואף להשמיד אותנו חס וחלילה, כשם שניסה זאת צורר היהודים מגרמניה יימח שמו וזכרו לפני דור. אבל "מלך עוזר ומושיע ומגן" מקהה את שיניהם. כל האומות, כל האימפריות וכל העריצים שהתנכלו לנו, חלפו ועברו מן העולם ועם ישראל חי וקיים, והולך וקם לתחייה בארצו.

בימים אלו ממש מנסה נשיא ארה"ב מר בוש ללחוץ על ישראל, להכניע אותה ולסכן את קיומה, על ידי הקמת מדינה ערבית בלב ליבה של ארץ חיינו, לא יקום ולא יהיה, תוך שהוא מנצל את חולשתו של ראש הממשלה מר שרון להשיג את מטרותיו. אבל לא ייטוש ד' את עמו ונחלתו לא יעזוב. גם השיניים של אלו מבית ומחוץ המנסים לנשוך ולנגוס בנחלת אבותינו, השם יתברך יקהה אותם עד שייסוגו אחור.

זכות רבבות עמך ישראל המסורים והנאמנים לדבר השם יתברך, מתיישבי יהודה והשומרון וגוש קטיף ואוהבי ארץ ישראל בכל אתר ואתר העומדים בזקיפות קומה, באמונה ובלא מורא ופחד תעמוד לנו ולכל בית ישראל, ונראה עין בעין כיצד אבדו גויים מארצו, כיצד הפיר עצת גויים, הניא מחשבות עמים... "עצת ד' לעולם תעמוד ומחשבות לבו לדור ודור", "כי בחר ד' בציון אוה למושב לו". "כי יעקב בחר לו יה, ישראל לסגולתו" (תהילים).

בברכת פסח כשר ושמח.

מהמצפה לישועה השלמה.
