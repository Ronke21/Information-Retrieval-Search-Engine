

תודה לאל, התקופה הזאת עברה, ואני מקווה שלא תשוב.

עכשיו אתם מיעוט. עכשיו אתם אלה שמתפוצצים מבפנים, משום שההגה לא בידיכם, ומשום שתוכניתכם למסירת שטחי ארץ ישראל תמורת שלום עיוועים ותעתועים - נגוזה.

אנו חשים בתסכולכם הרב. אתם אבירי הדמוקרטיה לא יכולים להשלים עם רצון הבוחר. עם העובדה שלא אתם מחזיקים בהגה השלטוני. "הדו"ח על המתנחלים ב"הארץ" , הופעת מנכ"ל "שלום עכשיו" בפני הסנט האמריקני בדברי הסתה נגד ההתנחלות, פסטיבל הטייסים הסרבנים , ההתקפות על פעילות צה"ל , ועל כולם "הסכם ז'נבה" - על שלל המרואיינים "מטעם" , המאדירים אותו באמצעות נאמניכם בתקשורת, בארץ ובעולם, כל אלה מעידים מה רב וקשה תסכולכם.

קשה לכם . אני מבין. קשה לכם לראות איך למרות האינתיפאדה גדל הישוב ביש"ע בשלושת השנים האחרונות ב- 30,000 איש. אתם קיוויתם שהמתנחלים-החלוצים יברחו, אבל הם רק מעמיקים שורש ומתרחבים כדבר הנביא:-הרחיבי מקום אהלך, ויריעות משכנותיך יטו--אל-תחשכי. האריכי, מיתריך, ויתדתיך, חזקי. כי-ימין ושמאול, תפרצי. וזרעך גוים יירש, וערים נשמות יושיבו.(ישעיהו,נד,ב-ד)

אתם מדברים על "העדר אופק מדיני" ובעצם אתם דוחפים לביצוע נסיגות, לכניעה לאוייבינו האכזריים, למסירת חבלי מולדת , ובכללם הר הבית מקום מקדשנו. די לנו בנסיגות. די לנו בכניעות. יש לנו את היכולת ואת העוצמה להילחם באוייבינו. יש לנו בעזרת ה' את היכולת ללכת קוממיות בארצנו.

מה היעד המדיני שלנו ?

היעד הוא לקיים את מדינת ישראל, לשמרה, להגן עליה, להצמיחה, לבנותה בכל שטחי ארץ ישראל. חלום ארץ ישראל השלמה לא אבד. לא נגוז. הוא חי וקיים, ויום אחד הוא גם יתממש, אם זה מוצא חן בעיניכם וגם אם לא.

אם לא ימצא חן בעיניכם ויקשה עליכם לכבד את רצון הרוב, תוכלו תמיד לבחור לכם עם אחר וארץ אחרת. מדינות האיחוד האירופי שכל כך אוהבות את השמאל ישמחו בודאי לקלוט אתכם. אנחנו נשאר בארץ. ישובינו בכל יהודה ושומרון וחבל עזה יפרחו וישגשגו. ואתם תישכחו מלב ואיש לא יזכור אתכם בעוד דורות אחדים.

כדאי שתשננו לעצמכם כי עם ישראל חי. אחרי 2000 שנות גלות, עם ישראל שב אל ארצו ואל מולדתו - בהתאם להבטחה הא-לוקית בפי נביאיו. עם ישראל שב אל ירושלים עיר הנצח, אל חברון עיר האבות, אל בית אל , אל הגילגל ,אל שילה וגבעון - שבהם שכן משכננו, אל ענתות ותקוע שבהם הילכו נביאינו, אל נחלת אבותינו.

רבים מכם בנים לחלוצים מן התנועות הסוציאליסטיות שבנו את הארץ ויישבו אותה. אף אחד לא יכול לקחת מהם את הזכויות הללו, אבל מי שנוטש את הדרך הציונית ששמה לה כמטרה את תחיית עם ישראל המחודשת בארצו ראוי לו שיבצע תיקון מסלול.

הדרך שאתם הולכים בה, מובילה לתהומות של ניכור כלפי אחיכם, כלפי אבותיכם וכלפי דרכה האמתית של התנועה הציונית. שובו הביתה והתאחדו עם כלל ישראל. שובו לדרך שבה הלכו הוריכם וזקניכם בימים של טרום הקמת המדינה. תנו כתף לבניין הארץ וליישובה.
