

שטחה - 340 קמ"ר, ובתוכה ההתיישבות היהודית - 12%, 40 קמ"ר. אוכלוסיית הרצועה - 1,1 מליון,והיא תוכפל בשנת 2020. הדמגוגים מן השמאל מספרים לנו ש-40 הקמ"ר האלה, זה כל מה שנחוץ כדי שהמיליונים הללו לא ילחצו על הנגב.

אבסורד! הבעיה הדמוגרפית אכן מאיימת עלינו,גם עם גדר-הפרדה וגבול בינלאומי, אך מה הקשר לשאלה הפוליטית של ההתנחלויות?

חומר הנפץ המדיני-טרוריסטי ברצועה טמון ב-800,000 הפליטים, שלא בנצרים הם חושקים, אלא "לשוב" למג'דל (אשקלון), לעקרון ולאשדוד. הגאות הזאת מתנפצת על הסכר של גוש קטיף ונצרים. זו המציאות שמסרבים להפנים אלה, שהיא מקלקלת להם את תמונת עולמם ואת הספורט הלאומי של מלחמות-יהודים.

רעיון נצרים לא נולד בגוש אמונים, כי אם אצל מנהיגי "ארץ ישראל העובדת" עליה השלום   יגאל אלון, ישראל גלילי, חיים גבתי, מוטה גור וגולדה מאיר כראש ממשלה.

מה הביא את המפאיניקים האלה להתנחל ברצועה ? לא קברי-אבות שאין שם, אלא שיקול בטחוני-אסטרטגי של שליטה על חבל נפיץ ומסוכן, הגובל בכל דרום המדינה. התפיסה הזו גובשה בתכנית "5האצבעות", ובתוכן נצרים   פרוזדור החוצץ בין העיר עזה למחנות המרכז אל-בורייג' ונוצייראת.

אורך האצבע כ-8 ק"מ והיא מגיעה עד לים, למקום שממנו ניתן לפקח על נמל עזה העתידי. 33 שנים אחרי   תפיסתם עמדה במבחן המציאות: אין שלום, ו"האצבעות" משמשות בפועל להכלת התוקפנות היוצאת מן הרצועה. בנצרים מצטטים מפי אלופי פיקוד ומפקדי אוגדות : "בלי נצרים אי אפשר לשלוט במרחב".

נצרים - כבסיס לפעולות סיכול, מארב, בקרה, תצפית וחסימה בכל המרחב "היא ממדרגה ראשונה, ואילולא הייתה, היו צריכים להמציאה".

יוצא, שלא צה"ל מגן על "מתנחלי נצרים", כי אם נצרים - על חייליה ומתנחליה - מגינה על דרום הארץ, ולכן ראה שרון, שהיה מן הדוחפים הראשיים להקים את נצרים, לומר למיצנע בשיחות קואליציה "דין נצרים כדין נגבה ותל אביב".

על המשנה הזאת חולקים המאמינים ב"שלום-עכשיו" ובהסכמת הפליטים להיכלא ברצועה, אם רק תורחב ב-40 הקמ"ר של גוש קטיף.לדידם, גם ללא שלום אין צורך לשלוח לתוכה אצבעות. די,שמסביב לכלוב תהיה גדר. מי שיודע שהנחות אלה מופרכות, רואה בנצרים ברכה ולא קללה.
ראשונה, ואילולא הייתה, היו צריכים להמציאה"
נצרים נוסדה ב-72' כהיאחזות נח"ל, והתחלפו בה בני נוער מכל התנועות. ב-1984 קם בנצרים קיבוץ דתי. כשנותרו ממנו ב-1992 רק משפחות בודדות הקים שר הבינוי והשיכון, שרון, "מוסד חינוכי" כדי להציל את המקום. נצרים החדשה קמה חודשיים אחרי אוסלו והגיעה ל-60 משפחות, 400 נפש. היא מייצרת ומייצאת 20% מעגבניות השרי בארץ (כל גוש קטיף -70%), מגדלת אתרוגים, מנגו, ירקות, מתפרנסת גם מלולים ומחצבת כורכר. לא בדיוק "פרזיטים ואוכלי חינם".

תחילת נצרים בתכנון צבאי-פוליטי שמקורו בשמאל, שהוכשל מחוסר כוח אדם   נוער חילוני   לשאתו ולהגשימו (מחנות צבא ללא התיישבות אזרחית אינם שורדים, כפי שראינו ביהודה ושומרון).

נוער דתי,שהגיע למקום מתוך מוטיבציה של שלמות הארץ ומצוות יישוב הארץ,הוא שמילא את צוואתם של המפא'יניקים. מה חבל, שאצל יורשיהם - חלוצי נצרים אינם זוכים לתודה ולברכה, אלא להיפך: בנוסף להיותם נצורים ע"י האויב, אופפת אותם דחייה ומשטמה של תקשורת ופוליטיקאים עוינים, ששנאתם נובעת מקנאתם.

לפי השמועה מכין שרון "נאום הרצלייה" חדש, בו יגיש לפרס את נצרים, שאת ראשה אינו חדל לדרוש, כמתנת "יומולדת". אם חלילה כך יקרה, תהיה נצרים נקודת מפנה: גורלה יסמן את השלמת "גיורו" של שרון למחנה השלום, את קץ הממשלה, ואולי גם את פילוג הליכוד.
